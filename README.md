# zeta-projects
Το Έξυπνο Πάρκο - Φύλακας Μνημείων

Tο έργο «Έξυπνο Πάρκο - Φύλακας Μνημείων» αποτελεί μια πρόταση για έναν δημόσιο χώρο που συνδυάζει την πλούσια ιστορία μας με την καινοτομία και την τεχνολογία, φτιαγμένο από τα χέρια και τη φαντασία παιδιών προσχολικής ηλικίας. Η ιδέα ξεκίνησε από την ανάγκη μας να επαναπροσδιορίσουμε τον δημόσιο χώρο, κάνοντάς τον όχι μόνο λειτουργικό και αισθητικά ευχάριστο, αλλά και ένα χώρο όπου η εκπαίδευση, η ψυχαγωγία, η ασφάλεια και ο σεβασμός στην πολιτιστική μας κληρονομιά συνυπάρχουν αρμονικά.

Αφόρμηση:
Η ενασχόλησή με την Αρχαία Ελλάδα αποτέλεσε το κύριο θέμα του ετήσιου σχεδίου εργασίας μας. Μέσα από μια «Ψηφιακή Οδύσσεια» γνωρίσαμε μύθους, θεούς, ήρωες, καθώς και σημαντικά αρχαιοελληνικά μνημεία σε όλη την Ελλάδα. Παράλληλα, εξερευνήσαμε και τα μνημεία της περιοχής μας, του Ωραιοκάστρου. Αυτή η διαδρομή μας έκανε να αγαπήσουμε την ιστορία και τον πολιτισμό μας και να αναρωτηθούμε: Πώς μπορούμε να προστατεύσουμε αυτά τα σπουδαία μνημεία; Πώς μπορούμε να κάνουμε τους δημόσιους χώρους με μνημεία πιο φιλικούς, ασφαλείς και διαδραστικούς για όλους, ειδικά για τα παιδιά;  

Στόχοι:

Μέσω αυτού του έργου, θέσαμε πολλαπλούς στόχους:

•	Να εξοικειωθούν τα παιδιά με την έννοια του δημόσιου χώρου και της κοινής ιδιοκτησίας.

•	Να ευαισθητοποιηθούν στην ανάγκη προστασίας των μνημείων και του περιβάλλοντος.

•	Να αναπτύξουν κριτική σκέψη σχετικά με τη χρήση και τη διαμόρφωση των δημόσιων χώρων.

•	Να χρησιμοποιήσουν την τεχνολογία για την επίλυση πραγματικών προβλημάτων και τη δημιουργία καινοτόμων λύσεων.

•	Να ενσωματώσουν γνώσεις από διάφορα γνωστικά αντικείμενα (Ιστορία, Τεχνολογία, Μηχανική, Τέχνη, Μαθηματικά - STEAM). 

•	Να συνεργαστούν αποτελεσματικά σε ομάδες. 

•	Να αναπτύξουν ψηφιακές δεξιότητες και ψηφιακό γραμματισμό με δημιουργικό τρόπο. 

•	Να εκφράσουν τη φαντασία και τη δημιουργικότητά τους μέσα από κατασκευές και παιχνίδι.  

•	Να δημιουργήσουν συναισθηματικούς δεσμούς μεταξύ ανθρώπων και τεχνολογίας, κάνοντας την αλληλεπίδραση με τον δημόσιο χώρο πιο διασκεδαστική και ουσιαστική.

Μεθοδολογία:

Το έργο μας βασίστηκε στη μέθοδο Project, μια παιδοκεντρική και βιωματική προσέγγιση που ενθαρρύνει την ενεργό συμμετοχή και την ανακάλυψη. Αξιοποιήσαμε τη μεθοδολογία STEAM (Science, Technology, Engineering, Arts, Mathematics) συνδυάζοντας γνώσεις και δεξιότητες από διαφορετικά πεδία. Η προσέγγισή μας ήταν διαθεματική, συνδέοντας την ιστορία με την τεχνολογία, τις τέχνες, τα μαθηματικά και την κοινωνική ανάπτυξη. Η ομαδοσυνεργατική μέθοδος ήταν κεντρική στην υλοποίηση, καθώς τα παιδιά εργάστηκαν μαζί για να επιλύσουν προβλήματα και να κατασκευάσουν τη μακέτα. Επιπλέον, ενσωματώσαμε την εκπαιδευτική ρομποτική και την τεχνητή νοημοσύνη, κάνοντας τη μάθηση πιο ελκυστική και διαδραστική. 

Ανάλυση Διδακτικού Σεναρίου:

Το διδακτικό σενάριο αναπτύχθηκε σε τέσσερις κύριες φάσεις:

1.	Ανίχνευση Πρότερης Γνώσης & Ιδεοθύελλα: Ξεκινήσαμε συζητώντας με τα παιδιά για το τι γνωρίζουν ήδη για τα μνημεία και γιατί είναι σημαντικό να τα προστατεύουμε. Μέσα από μια ιδεοθύελλα, καταγράψαμε τις ιδέες και τις ανησυχίες τους σχετικά με τη φθορά των μνημείων και τη ρύπανση στους δημόσιους χώρους. Τα παιδιά εξέφρασαν την επιθυμία τους να βρουν τρόπους να προστατεύσουν αυτά τα σημαντικά μνημεία

2.	Προετοιμασία: Σε αυτή τη φάση, τα παιδιά συγκέντρωσαν πληροφορίες. Αναζήτησαν εικόνες και πληροφορίες για αρχαία μνημεία στο διαδίκτυο. Χρησιμοποίησαν εργαλεία τεχνητής νοημοσύνης και αλληλεπίδρασαν με το chatbot της τάξης για να μάθουν περισσότερα και να δημιουργήσουν ακόμη και στίχους για τα μνημεία. Ζήτησαν πληροφορίες από τους γονείς τους, αξιοποιώντας την κοινότητα.
	  
3.	Υλοποίηση: Αυτή ήταν η καρδιά του έργου, η κατασκευή της μακέτας του «Έξυπνου Πάρκου Φύλακας Μνημείων». Τα παιδιά σχεδίασαν και κατασκεύασαν το πάρκο με τα αρχαιοελληνικά στοιχεία που φαντάστηκαν.
   
o	Είσοδος: Δύο επιβλητικές Σφίγγες υποδέχονται τους επισκέπτες. Για να εισέλθεις, έπρεπε να λύσεις έναν γρίφο, ενθαρρύνοντας τη σκέψη και την αλληλεπίδραση.

o	Κεντρικό Μνημείο με Έξυπνο Σύστημα Προστασίας: Στο κέντρο του πάρκου δεσπόζει ένα μνημείο. Δύο Λιοντάρια στέκονται αγέρωχα ως φύλακές του. Εδώ ενσωματώσαμε την τεχνολογία. Χρησιμοποιώντας Arduino και αισθητήρες, όταν κάποιος περνάει το όριο των Λιονταριών (πλησιάζει πολύ κοντά στο μνημείο), ενεργοποιούνται αμέσως buzzers και ανάβει ένα φως ενώ ταυτόχρονα το ρομποτάκι – φύλακας του μνημείου πλησιάζει και λέει ‘Do not trespass’ ως μια φιλική προειδοποίηση να σεβαστεί τον χώρο. Στην περίπτωση απόρριψης απορριμμάτων κοντά στο μνημείο, ένας «έξυπνος κάδος» ανοίγει αυτόματα (ελεγχόμενος επίσης με Arduino), υπενθυμίζοντας την ανάγκη διατήρησης της καθαριότητας του περιβάλλοντος. Αυτό το «έξυπνο πάρκο» δημιουργεί έναν άμεσο συναισθηματικό δεσμό μεταξύ του επισκέπτη και του χώρου, μετατρέποντας την προστασία σε μια διαδραστική εμπειρία. 

o	Συντριβάνι του Ποσειδώνα: Στοιχείο του πάρκου αποτελεί και ένα συντριβάνι με τον Ποσειδώνα στην κορυφή, προσφέροντας δροσιά και παραπέμποντας στη σύνδεση της Ελλάδας με τη θάλασσα.

o	Τουαλέτες - Δούρειος Ίππος: Ένας ιδιαίτερος χώρος υγιεινής, που εξωτερικά έχει τη μορφή του Δούρειου Ίππου – ένα παιχνιδιάρικο και αναγνωρίσιμο στοιχείο. Παράλληλα, ο Δούρειος Ίππος λειτουργεί και ως τοίχος αναρρίχησης και τσουλήθρα, συνδυάζοντας τη χρηστικότητα με την ψυχαγωγία και την κίνηση. Επαναπροσδιορίσαμε έτσι την έννοια της δημόσιας τουαλέτας, κάνοντάς την μέρος του παιχνιδιού και της εξερεύνησης.

o	Βρύση - Μινώταυρος: Μια βρύση με μορφή Μινώταυρου, από τα ρουθούνια του οποίου τρέχει νερό, συνδυάζοντας ένα μυθικό στοιχείο με μια βασική ανάγκη σε ένα δημόσιο χώρο.

4.	Αξιολόγηση - Διάχυση: Η αξιολόγηση ήταν αναπόσπαστο κομμάτι του project. Τα παιδιά αξιολόγησαν το έργο τους, τη συνεργασία τους και τι έμαθαν. Η διάχυση των αποτελεσμάτων περιλάμβανε την παρουσίαση της μακέτας και όλου του project στους γονείς, στο δήμαρχο του Ωραιοκάστρου, παρουσίαση στην τελική καλοκαιρινή γιορτή, την ανάρτηση στο blog του σχολείου, την ενσωμάτωση στο ετήσιο σχέδιο εργασίας. Μέσα από αυτές τις δράσεις, μοιραστήκαμε την ιδέα μας για έναν καινοτόμο δημόσιο χώρο και ενθαρρύναμε τον διάλογο για το πώς μπορούμε να βελτιώσουμε την καθημερινότητά μας.   

Το «Έξυπνο Πάρκο Φύλακας Μνημείων» είναι κάτι περισσότερο από μια μακέτα. Είναι η απόδειξη ότι τα παιδιά, με την κατάλληλη καθοδήγηση και τα εργαλεία της τεχνολογίας, μπορούν να οραματιστούν και να δημιουργήσουν λύσεις για έναν καλύτερο κόσμο. Έναν κόσμο όπου η ιστορία εμπνέει το μέλλον, οι δημόσιοι χώροι είναι ασφαλείς, διαδραστικοί και σέβονται την κληρονομιά και το περιβάλλον, προσφέροντας ταυτόχρονα ευκαιρίες για παιχνίδι, μάθηση και συνάντηση. Είναι ένας χώρος που ανήκει σε όλους και μας επιτρέπει να έχουμε τις ιδιωτικές μας στιγμές μέσα σε ένα κοινό πλαίσιο ασφάλειας και σεβασμού.

Εξοπλισμός:

1.Arduino

2.Αισθητήρες Απόστασης (ultrasonic sensors)

3.Buzzers - Βομβητές

4.Λαμπάκι led

5. Κινητήρας - Servo Motor

6. Ρομποτάκι VinciBot




